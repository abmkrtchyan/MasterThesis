Ես գրում եմ մագիստրոսական թեզ, իմ թեման է «Ծրագրային կոդի հատկությունների հարցումների համակարգ հիմնված ղեկավարման
կախվածությունների գրաֆի վրա»։ Գործիքն արդեն պատրաստ է, հիմա աշխատում եմ տեքստի վրա։
Խնդիր է դրվել Նախագծել և իրականացնել ծրագրային կոդի հատկությունների հարցումների համակարգ, որը կվերլուծի և կտրամադրի տեղեկատվություն դասերի, ֆունկցիաների, հրահանգների, փոփոխականների և դրանց կապերի մասին:
Ներկայացնում եմ կազմված բովանդակությունը՝
Ներածություն,
1. Արդիականություն,
2. Խնդրի դրվածքը,
3. Գոյություն ունեցող գործիքներ,
4. Ծրագրային կոդի հատկությունների հարցումների համակարգի նախագծում,
    4.1․ Տվյալների հավաքագրում,
        4.1.1․ Տվյալների բազայի նախագծում
        4.1.2. Բաց կոդով հասանելի նախագծերի հավաքագրում,
    4.2. Հարցումների համակարգ
        4.2.1․ Հարցումների խմբեր
            Դասերի համար հարցումներ
            Ֆունկցիաների համար հարցումներ
            Հրահանգների համար հարցումներ
            Օգտագործողի կողմից կառավարվող տվյալների վերլուծության հարցումներ (Based on taint analysis)
5. Ծրագրային կոդի հատկությունների հարցումների համակարգի իրականացում
    5.1. Հարցումների ավտոմատ գեներացման համակարգ
    5.2. Բաղադրյալ գրաֆ (Procedure graph)
        5.2.1. Տվյալների հոսքի վերլուծություն
        5.2.2. Ակտիվ փոփոխականների վերլուծություն
6. Դինամիկ հիշողության արտահոսքի սխալների հայտնաբերում (memory leak detection)
    6.1. Թեստավորում
    6.2. Արդյունքներ
7. Հետագա աշխատանք
Եզրակացություն

Ծրագրային կոդի հատկությունների հարցումների համակարգի նախագծումը բաղկացած է երկու հիմնական փուլերից`
        1) տվյալների հավաքագրում
        2) հարցումների համակարգ
Առաջին փուլը տվյալների հավաքագրման փուլն է, որի նպատակն է ստեղծել տվյալների բազա, որը կպահի աղբյուր կոդի
վերաբերյալ անհրաժեշտ տեղեկությունները:
Բազմաթիվ բաց կոդով նախագծերից իրականացվում է տվյալների հավաքագրում.
աղբյուր կոդից ստանալով անհրաժեշտ տեղեկություններ պահպանում ենք դրանք տվյալների բազայում:
Երկրորդ փուլը բուն hարցումների համակարգի նախագծումն է: Այս փուլում մշակվում է հարցումների համակարգ, որի միջոցով
օգտագործողները կատարելով հարցումներ կարող են վերլուծել իրենց ծրագրերի հատկությունները:

Ծրագրային կոդի հատկությունների հարցումների համակարգի համար էական դեր ունի տվյալների հավաքագրման փուլը: Այս փուլում  կարևոր է տվյալներ հավաքագրող համակարգի
օգտագործումը: Տվյալներ հավաքագրող համակարգի նպատակն է վերլուծել ծրագրային կոդը և հավաքագրել անհրաժեշտ
տեղեկություններ՝ ներառյալ ծրագրի կառուցվածքի, ղեկավարման հոսքի և ներքին փոխկապակցվածությունների վերաբերյալ։
Տվյալներ հավաքագրող համակարգը մուտքում ստանում է աղբյուր կոդի ֆայլերը և իրականացնում վերլուծություններ՝
ընդգրկելով հետևյալ տեղեկությունների հավաքագրումը.
    1) Դասերի մասին տեղեկություններ՝ ներառյալ յուրաքանչյուր դասի անունը, դասի դաշտերը,
    աղբյուր կոդի տողերի համարները, ժառանգականության կապերը, ֆունկցիաները և այլն,
    2) Ֆունկցիաների մասին տեղեկություններ՝ ներառյալ յուրաքանչյուր ֆունկցիայի անունը, վերասահմանված ֆունկցիա լինելը,
    աղբյուր կոդի տողերի համարները, հայտարարող դասի անունը, կանչվող ֆունկցիաները, արգումենտները, լոկալ փոփոխականները,
    օգտագործվող և սահմանվող դաշտերը, տեսանելիությունը և այլն:
    3) Հրահանգների մասին տեղեկություններ՝ ներառյալ յուրաքանչյուր հրահանգների տիպը, աղբյուր կոդի տողերը,
    կանչվող ֆունկցիաները, օպերանդները, օգտագործվող և սահմանվող փոփոխականները և այլն:
Այս տվյալները պահվում են կառուցված տվյալների բազայում՝ հետագա վերլուծությունների և հարցումների համար
օգտագործելու նպատակով: Դրանք հիմք են հանդիսանում ծրագրային կոդի հատկությունների հարցումների համակարգի համար:

Հարցումները արդյունավետ կատարելու նպատակով նախագծվել է տվյալների բազա՝ հաշվի առնելով ռելացիոն ու ոչ ռելացիոն
բազաների հատկությունները։ Տվյալների բազան ներառում է աղբյուր կոդի հիմնական տարրերի՝ դասերի, դասերի անդամ դաշտերի
և հրահանգների մասին տեղեկություններ:

 Երկրորդ փուլում նախագծվել է բուն հարցումների համակարգը:
Նախագծված համակարգը հանդիսանում է ծրագրային կոդի հատկությունների վերլուծության կարևոր բաղկացուցիչ մասը:
Հարցումների համակարգը ճկուն է, ընդլայնելի և հեշտ օգտագործվող:
Այս համակարգը թույլ է տալիս ծրագրավորողներին, նույնիսկ առանց խորը վերլուծական գիտելիքների,
արագ և ճշգրիտ ստանալ տեղեկատվություն իրենց ծրագրերի կառուցվածքի և հատկությունների մասին:
Նախագծված API-ի միջոցով օգտագործողները կարող են կատարել հարցումներ, որի արդյունքում համակարգը տվյալների բազայից վերցնում է անհրաժեշտ
տվյալներ, կատարում համապատասխան վերլուծություններ և տալիս է հարցմումների պատասխանները։

Հարցումների համակարգը տրամադրում է մի շարք հարցումների խմբեր՝ ծրագրի տարբեր հատկությունների վերլուծության համար.
    1) Դասերի համար հարցումներ
    2) Ֆունկցիաների համար հարցումներ
    3) Հրահանգների համար հարցումներ
    4) Օգտագործողի կողմից կառավարվող տվյալների վերլուծության հարցումներ
Հարցումների խմբերի բաժանման հիմնական նպատակը օգտագործողներին առավել պարզեցված API տրամադրելն է։

Դասերի համար հարցումներ
Այս հարցումները բաժանվում են երկու խմբի՝
    1) որոնման հարցումներ,
    2) դասի վերլուծության հարցումներ:
Որոնման հարցումների միջոցով օգտագործողները կարող են որոնել և գտնել ծրագրի դասերն՝ օգտագործելով տարբեր ֆիլտրեր:
Նրանք կարող են որոնել դասերն ըստ՝
    1) անվանման,
    2) պարունակող կամ չպարունակող ֆունկցիաների,
    3) անդամ դաշտերի և այլն։
Սա թույլ կտա օգտագործողներին արագ և թիրախավորված կերպով գտնել իրենց հետաքրքրող դասերը:
Երբ օգտագործողը ընտրել է կոնկրետ դաս, նա կարող է անցնել դրա մանրամասն վերլուծությանը: Այդ դասի վերլուծության
հարցումների միջոցով հնարավոր կլինի ստանալ տեղեկություններ՝
    1) դասի ծնող և ժառանգ դասերի մասին,
    2) անդամ ֆունկցիաների մասին,
    3) անդամ դաշտերի մասին և այլն։
Այսպիսով, դասերի համար նախատեսված որոնման և վերլուծության հարցումները թույլ կտան օգտագործողներին տեղեկանալ դասերի
և դրանց փոխկապակցվածությունների մասին:

